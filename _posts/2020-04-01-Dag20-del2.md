---
title: Dag 20 av Corona- karantene med småbarn (del 2)
author: BrakkePappa
category: post
layout: post
---


*Felles måltid ja, dette blir koselig*

2-åringen bryter fullstendig sammen, da smørkniven som ble benyttet til å smøre hennes skive var feil - selvom alle er identiske.

5-åringen snakker om en ubehagelig kroppsveske, som ikke hører hjemme rundt matbordet. Han blir irettesatt.

2-åringen bryter nok en gang fullstendig sammen. Vi brukte feil ostehøvel til å skjære osten.

5-åringen snakker om flere ubehagelige kroppsvesker. Blir kraftigere irettesatt.

2-åringen blir rasende, da hun plutselig oppdager at koppen hun har fått melk i - ikke er den koppen hun helst skulle hatt.

5-åringen blir smartere og prøver å komme med vage henvisninger til tidligere nevnte kroppsvesker.
Mor og far må vurdere om man overser eller slår hardt ned på det. 

2-åringen prøver å forlate bordet og hun blir stanset. 5-åringen lager ablegøyer.
Litt avhengig av mor og fars reaksjon forfaller måltidet ned i hyling og skriking.

*Nå koser vi oss dere*
