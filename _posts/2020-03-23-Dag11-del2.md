Barn er ensporede. 
Jeg blir fascinert over hvor ensporet det går an å være.

Etter daglige turer i skogen, hvor man gjør sitt absolutt beste med pastasalater, baguetter og vafler - er det bare klaging over at det ikke er pølse. Hvilken evolusjonær faktor har ledet generasjon på generasjon av barn til å kunne spist salta avskjær i svinetarm til ALLE måltider om de fikk velge?

For å ikke snakke om bøker. Vi har et regelrett bibliotek av barnebøker, med noe for alle aldre og enhver smak. Hvorfor er det da slik at vi må lese "Lillesøster må tisse" (helt ok, men langt ifra noe litterært mesterverk) minst 5 ganger HVER ENESTE DAG?

Filmer også: Hakkebakkeskogen er en bra film. Det var faktisk en bra film de første 5 gangene jeg så den. 
Men når jeg ser Klatremus brent inn i netthinna hver gang jeg lukker øya, og Torbjørn Egner sine sanger blir bakgrunnsmusikk for alle drømmene mine de siste 6mnd, da er det vel rimelig å anta at det har vært litt overdose?

Nå nærmer det seg vaktavløsning her. Jeg sitrer av forventning.
