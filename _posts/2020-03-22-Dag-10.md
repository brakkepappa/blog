---
author: BrakkePappa
title: Dag 10 av Corona- karantene med småbarn (del 2)
category:post
layout:post
---
Da er forhåpentligvis mesteparten av jobben over for i dag.  

Å "sitte barnevakt" under karantene er å leve livet på "Hardcore" vanskelighetsgrad. 
Det krever også en smule oppfinnsomhet når lekene er "utlekt". 

Noen av dagens nye lekeformer er:  
- Finn hundebæsjen: ungene rundet spillet etter 20 minutter i hagen, og resultatet ble en smekkfull Coop Extra bærepose.  

- Gullgraving i sandkassa: Game over etter ca. 5 min, og resultatet rant ut i sanda. 

- Super Mario på iPad: en unge konsentrert om gangen, mens den andre gjør alt den kan for å ødelegge for den andre. Resultat: minus noen hundrelapper i mikrotransaksjoner, og masse krangling. 

- Finn hunden: lillesøster hjalp tenåringsvalpen å rømme. Ifølge henne var det synd på hunden som fikk kjeft for å tygge hull i gipsveggen, og hun fortjente derfor å ta seg en runde. Resultat: enda flere håndverkskostnader, og uforholdsmessig mye roping i og rundt huset, med tanke på at mor sover etter nattevakt. Bikkja var hos naboen.  

-Trampoline-crash-derby: Målet var å krasje mest mulig inn i hverandre på trampolina. Denne kom de på helt på egenhånd, mens oppmerksomheten min var på bikkja i 2 minutter. Resultat: grining og tidligere spådde tårer og snørr. 

Her jeg sitter og mimrer, reflekterer jeg over at bruken av uttrykket; "sitte barnevakt" for sine egne unger er nok en pappa-greie. Det kan hende medlemmer av det motsatte kjønn har noen innspill der.. 
Jeg kommer også til å tenke på en av Ole Brumms klokere refleksjoner:  
"Det er overaskende lite sitting involvert når man sitter barnevakt".
